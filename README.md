chorotaxiki-katanomi-mathiton
=============================

Web-based application that offers users the ability to cartographically depict the spatial allocation of students of all levels within the geographical range of the Regional Directorate of Primary and Secondary Education
###########################################################
Προετοιμασία γεωγραφικών δεδομένων χωροταξικής κατανομής

Χρήση και Προετοιμασία του Google Earth

Για τη δημιουργία των σχολικών περιφερειών χρησιμοποιήθηκε το λογισμικό Google Earth ver. 7 (Google Earth Reference, n.d), το οποίο διατίθεται δωρεάν για μη εμπορική χρήση (Google Earth License Reference n.d). Το συγκεκριμένο λογισμικό παρέχει τη δυνατότητα οριοθέτησης μιας περιοχής, εισάγοντας ένα πολύγωνο ως νέο επίπεδο στο χάρτη, με τις ακμές του κάθε πολυγώνου να αποτελούν τα όρια της κάθε σχολικής περιοχής. 
Η οργάνωση των δεδομένων έγινε ανά Δήμο ευθύνης και ανά τύπο σχολείων. Ως αποτέλεσμα δημιουργήθηκαν διαφορετικά αρχεία για τα Δημοτικά Σχολεία της πόλης της Λάρισας και για τα Γυμνάσια της ίδιας πόλης. Με αυτόν τον τρόπο υπήρξε καλύτερος έλεγχος κατά την διόρθωση και την διαχείριση τους. Αρχικά δημιουργήθηκε ένας υποφάκελος με όνομα τον τύπο των σχολείων και την πόλη/δήμο εντός του κεντρικού φακέλου “Προσωρινά Μέρη” του συστήματος που βρίσκεται στα αριστερά. Οι προς καταχώρηση περιοχές και τα σημεία ενδιαφέροντος δημιουργήθηκαν εντός του νέου φακέλου είτε εξ αρχής είτε μετακινώντας τα ήδη δημιουργηθέντα πολύγωνα (χωροταξικές περιοχές) ή σημάνσεις μέρους (σχολεία) εντός του φακέλου.

========================================================
Δημιουργία Επιπέδου (Layer) για κάθε σχολική Περιφέρεια

Στηριζόμενοι στην απόφαση ορισμού χωροταξικών περιοχών, για κάθε ένα σχολείο δημιουργήθηκε και ένα πολύγωνο που περιέχει την περιοχή που ορίζεται από τις οδούς που αναφέρονται σε αυτή. Κατά τον ορισμό του ονόματος του πολυγώνου ακολουθήθηκε ενιαία μορφή και αποτελείται από α) το όνομα του σχολείου, β) την πόλη, γ)το τηλέφωνο του σχολείου, δ) την διεύθυνση του σχολείου και ε) τον ταχυδρομικό κώδικα.

========================================================
Δημιουργία Σημείου Αναφοράς για κάθε σχολείο

Κάθε σχολείο ορίστηκε στον χάρτη χρησιμοποιώντας το εργαλείο προσθήκης σήμανσης μέρους. Ως πληροφοριακά στοιχεία για το κάθε σχολείο που εμφανίζονται στο αναδυόμενο μήνυμα ορίστηκαν α) το όνομα και β) το τηλέφωνο επικοινωνίας.

========================================================
Δημιουργία δεδομένων σε μορφή XML

Η δημιουργία του αρχείου XML προυποθέτει την εξαγωγή των δεδομένων από το Google Earth. Χρησιμοποιώντας την δυνατότητα της αποθήκευσης μέρους, εξάγονται τα δεδομένα σε μορφή αρχείου KML (KML Reference, n.d). Η μορφή KMZ είναι η συμπιεσμένη μορφή του KML αρχείου. Μπορεί εύκολα να εξάχθει το KML αρχείο από ένα KMZ, ορίζοντας στο αρχείο κατάληξη ZIP. Αποσυμπιέζοντας το αρχείο υπάρχει η δυνατότητα προβολής και χρήσης του KML. Από το τελικό αρχείο με κατάληξη .KML δημιουργείτε το XML με μετονομασία - αλλαγή της κατάληξης του αρχείου.

========================================================
Διαδικτυακή διεπαφή απεικόνισης περιοχών – σχολείων

Περιγραφή λειτουργίας και χρήσης διεπαφής

Η δημιουργηθείσα διαδικτυακή εφαρμογή είναι ελεύθερα προσβάσιμη μεσω της ηλεκτρονικής διεύθυνσης:
http://thess.pde.sch.gr/jm/index.php/component/content/article/534-geographical-data
όπου μπορεί ο ενδιαφερόμενος επισκέπτης να επιλέξει τον τύπο σχολείου και τον Δήμο ή Πόλη που τον ενδιαφέρει από τους αντίστοιχους ενεργούς συνδέσμους. Συγκεκριμένα τα Γυμνάσια της πόλης της Λάρισας είναι προσβάσιμα μέσω της ηλεκτρονικής διεύθυνσης: http://thess.pde.sch.gr/jm/index.php/schools-territory


Για την δημιουργία της εφαρμογής απεικόνισης ενός τύπου σχολείου για μια συγκεκριμένη πόλη/δήμο απαιτήθηκαν δύο αρχεία. Ενα HTML και ένα XML αρχείο. Το αρχείο HTML περιέχει κώδικα Javascript (Javascript Reference, n.d) σύμφωνα με τις αναφορές και τις υποδείξεις του Google Maps Javascript API V. 3 (Google Maps Javascript API Reference, 2013) ώστε να αναγνωριστούν και να αποτυπωθούν τα χαρτογραφικά δεδομένα που περιέχονται στο αρχείο XML, ως νέο επίπεδο πάνω στον προβαλλόμενο ηλεκτρονικό χάρτη. Κατά την επιλογή ενός σχολείου από την λίστα στα δεξιά της εφαρμογής, εμφανίζεται στον χάρτη μόνο η περιοχή του σχολείου που επιλέχθηκε και ταυτόχρονα εμφανίζονται και τα στοιχεία επικοινωνίας του σχολείου προς διευκόλυνση του χρήστη. 
 
========================================================
Υλοποίηση χωρίς Βάση Δεδομένων
Η εφαρμογή δημιουργήθηκε αποφεύγοντας την χρήση Βάσης Δεδομένων έχοντας ως στόχο τα παρακάτω:
●	Ανεξαρτητοποίηση από πολύπλοκα συστήματα φιλοξενίας. 
●	Ευκολία συντήρησης.
●	Εύκολη κατανόηση κώδικα.
●	Συμβατότητα με όλους τους σύγχρονους φυλομετρητές.
●	Ταχύτητα στην χρήση.
Οι αλλαγές των δεδομένων γίνονται απευθείας στο XML αρχείο ή μέσω του Google Earth, με γραφικό τρόπο και εύκολα επαναδημοσιεύονται στον ιστότοπο με χρήση πρωτοκόλλου μεταφοράς FTP.

========================================================
Στόχοι της εφαρμογής

Η εφαρμογή σχεδιάστηκε με γνώμονα, πρωταρχικά, την ευκολία χρήσης και την διευκόλυνση των εμπλεκόμενων φορέων στην λήψη των αποφάσεων οριστικοποίησης των περιοχών. Συγκεκριμένα οι στόχοι σχεδίασης και υλοποίησης της εφαρμογής είναι:
1.	Εύκολη κατανόηση από τους πολίτες.
2.	Χρήση ενιαίας μορφής αρχείων από τις υπηρεσίες / φορείς, Μέσα Μαζικής Μεταφοράς.
3.	Κεντρικό σημείο προβολής των περιοχών της Θεσσαλίας σε έναν ιστότοπο.
4.	Διευκόλυνση της συνεργασίας των εμπλεκόμενων φορέων στην φάση του σχεδιασμού των περιοχών.
5.	Ελαχιστοποίηση πιθανότητας λάθους.
6.	Μείωση κόστους λόγω της μη ανάγκης εκτύπωσης χαρτών.
Η χρήση του Google Earth επιλέχθηκε λόγω α) της ευκολίας χρήσης και αντίληψης των περιοχών, β) της υψηλής ανάλυσης του χαρτογραφικού υπόβαθρου, γ) της δυνατότητας χρήσης του δωρεάν και δ) της δυνατότητας εξαγωγής και αποστολής των αρχείων KML/XML στους εμπλεκόμενους φορείς, στην φάση σχεδιασμού των χωροταξικών περιοχών. Η χρήση της εφαρμογής είναι ελεύθερη από όλους ενώ μπορεί να χρησιμοποιηθεί και από τους υπευθύνους των Μέσων Μαζικής Μεταφοράς για την χάραξη δρομολογίων με σκοπό την καλύτερη εξυπηρέτηση μαθητών, εκπαιδευτικών και γονέων. Συμπληρωματικά, με την γνωστοποίηση της εφαρμογής και την γενικότερη αποδοχή της, αναμένεται ελαχιστοποίηση των ερωτημάτων προς τις αρμόδιες υπηρεσίες και σχολεία, από ενδιαφερόμενους για την τρέχουσα κατάσταση της χωροταξική κατανομή.
